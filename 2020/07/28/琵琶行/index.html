<!DOCTYPE html><html lang="zh-CN"><head><meta http-equiv="content-type" content="text/html; charset=utf-8"><meta content="width=device-width, initial-scale=1.0, maximum-scale=1.0, user-scalable=0" name="viewport"><meta content="yes" name="apple-mobile-web-app-capable"><meta content="black-translucent" name="apple-mobile-web-app-status-bar-style"><meta content="telephone=no" name="format-detection"><meta name="description" content=""><title>琵琶行 / 琵琶引 | 步月庐</title><link rel="stylesheet" type="text/css" href="/css/style.css?v=0.0.0"><link rel="stylesheet" type="text/css" href="//cdn.jsdelivr.net/npm/normalize.css/normalize.min.css"><link rel="stylesheet" type="text/css" href="//cdn.jsdelivr.net/npm/purecss/build/pure-min.min.css"><link rel="stylesheet" type="text/css" href="//cdn.jsdelivr.net/npm/purecss/build/grids-responsive-min.css"><link rel="stylesheet" href="//cdn.jsdelivr.net/npm/font-awesome@4.7.0/css/font-awesome.min.css"><script type="text/javascript" src="//cdn.jsdelivr.net/npm/jquery/dist/jquery.min.js"></script><link rel="icon" mask="" sizes="any" href="/favicon4.ico"><link rel="Shortcut Icon" type="image/x-icon" href="/favicon4.ico"><link rel="apple-touch-icon" href="/apple-touch-icon4.png"><link rel="apple-touch-icon-precomposed" href="/apple-touch-icon4.png"><script type="text/javascript" src="//cdn.jsdelivr.net/npm/clipboard/dist/clipboard.min.js"></script><script type="text/javascript" src="//cdn.jsdelivr.net/gh/codeseven/toastr/build/toastr.min.js"></script><link rel="stylesheet" href="//cdn.jsdelivr.net/gh/codeseven/toastr/build/toastr.min.css"><meta name="generator" content="Hexo 4.2.1"></head><body><div class="body_container"><div id="header"><div class="site-name"><h1 class="hidden">琵琶行 / 琵琶引</h1><a id="logo" href="/.">步月庐</a><p class="description">庐中斯人 对霁月独白</p></div><div id="nav-menu"><a class="current" href="/."><i class="fa fa-pencil"> 信笔</i></a><a href="/books/"><i class="fa fa-book"> 经笥</i></a><a href="/music/"><i class="fa fa-music"> 曲乐</i></a><a href="/about/"><i class="fa fa-user"> 斯人</i></a></div></div><div class="pure-g" id="layout"><div class="pure-u-1 pure-u-md-3-4"><div class="content_container"><div class="post"><h1 class="post-title">琵琶行 / 琵琶引</h1><div class="post-meta">2020-07-28<span> | </span><span class="category"><a href="/categories/%E8%8A%BD%E8%98%96%E9%9B%86/">芽蘖集</a></span></div><div class="post-content"><p>琵琶行 / 琵琶引<br>【作者】白居易 【朝代】唐<br>译文对照</p>
<p>浔阳江头夜送客，枫叶荻花秋瑟瑟。主人下马客在船，举酒欲饮无管弦。醉不成欢惨将别，别时茫茫江浸月。</p>
<p>忽闻水上琵琶声，主人忘归客不发。寻声暗问弹者谁，琵琶声停欲语迟。移船相近邀相见，添酒回灯重开宴。千呼万唤始出来，犹抱琵琶半遮面。转轴拨弦三两声，未成曲调先有情。弦弦掩抑声声思，似诉平生不得志。低眉信手续续弹，说尽心中无限事。轻拢慢捻抹复挑，初为《霓裳》后《六幺》。大弦嘈嘈如急雨，小弦切切如私语。嘈嘈切切错杂弹，大珠小珠落玉盘。间关莺语花底滑，幽咽泉流冰下难。冰泉冷涩弦凝绝，凝绝不通声暂歇。别有幽愁暗恨生，此时无声胜有声。银瓶乍破水浆迸，铁骑突出刀枪鸣。曲终收拨当心画，四弦一声如裂帛。东船西舫悄无言，唯见江心秋月白。</p>
<p>沉吟放拨插弦中，整顿衣裳起敛容。自言本是京城女，家在虾蟆陵下住。十三学得琵琶成，名属教坊第一部。曲罢曾教善才服，妆成每被秋娘妒。五陵年少争缠头，一曲红绡不知数。钿头银篦击节碎，血色罗裙翻酒污。今年欢笑复明年，秋月春风等闲度。弟走从军阿姨死，暮去朝来颜色故。门前冷落鞍马稀，老大嫁作商人妇。商人重利轻别离，前月浮梁买茶去。去来江口守空船，绕船月明江水寒。夜深忽梦少年事，梦啼妆泪红阑干。</p>
<p>我闻琵琶已叹息，又闻此语重唧唧。同是天涯沦落人，相逢何必曾相识！我从去年辞帝京，谪居卧病浔阳城。浔阳地僻无音乐，终岁不闻丝竹声。住近湓江地低湿，黄芦苦竹绕宅生。其间旦暮闻何物？杜鹃啼血猿哀鸣。春江花朝秋月夜，往往取酒还独倾。岂无山歌与村笛？呕哑嘲哳难为听。今夜闻君琵琶语，如听仙乐耳暂明。莫辞更坐弹一曲，为君翻作《琵琶行》。感我此言良久立，却坐促弦弦转急。凄凄不似向前声，满座重闻皆掩泣。座中泣下谁最多？江州司马青衫湿。 </p>
</div><div class="tags"></div><div class="post-nav"><a class="pre" href="/2020/07/28/hhhh/">将进酒·君不见</a></div></div></div></div><div class="pure-u-1 pure-u-md-1-4"><div id="sidebar"><div class="widget"><div class="widget-title"><i class="fa fa-folder-o"> 文集</i></div><ul class="category-list"><li class="category-list-item"><a class="category-list-link" href="/categories/%E8%8A%BD%E8%98%96%E9%9B%86/">芽蘖集</a></li><li class="category-list-item"><a class="category-list-link" href="/categories/%E8%8D%8F%E8%8B%92%E9%9B%86/">荏苒集</a></li></ul></div><div class="widget"><div class="widget-title"><i class="fa fa-file-o"> 最近</i></div><ul class="post-list"><li class="post-list-item"><a class="post-list-link" href="/2020/07/29/hello-world%20-%20%E5%89%AF%E6%9C%AC%20(23)%20-%20%E5%89%AF%E6%9C%AC%20-%20%E5%89%AF%E6%9C%AC%20-%20%E5%89%AF%E6%9C%AC%20-%20%E5%89%AF%E6%9C%AC/">晓出净慈寺送林子方</a></li><li class="post-list-item"><a class="post-list-link" href="/2020/07/28/hello-world%20-%20%E5%89%AF%E6%9C%AC%20(40)%20-%20%E5%89%AF%E6%9C%AC/">静夜思</a></li><li class="post-list-item"><a class="post-list-link" href="/2020/07/28/hhhh/">将进酒·君不见</a></li><li class="post-list-item"><a class="post-list-link" href="/2020/07/28/%E7%90%B5%E7%90%B6%E8%A1%8C/">琵琶行 / 琵琶引</a></li></ul></div></div></div><div class="pure-u-1 pure-u-md-3-4"><div id="footer">Copyright © 2020 <a href="/." rel="nofollow">步月庐</a></div></div></div><a class="show" id="rocket" href="#top"></a><script type="text/javascript" src="/js/totop.js?v=0.0.0" async></script><script type="text/javascript" src="/js/copycode.js" successtext="复制成功!"></script><link rel="stylesheet" type="text/css" href="/css/copycode.css"><script type="text/javascript" src="/js/codeblock-resizer.js?v=0.0.0"></script><script type="text/javascript" src="/js/smartresize.js?v=0.0.0"></script></div></body></html>